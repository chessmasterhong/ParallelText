
<!DOCTYPE html> 
<html lang=”ZHMINNAN”>
  <head>
    <title> Genesis :  Chapter 1 (Chinese-Minnan) </title>
  <head>
    <meta language="ZHMINNAN">
    <meta charset="utf-8">
  </head>
  <body class="ZHMINNAN">
<p class=bodytextZHMINNAN id="1"> 1. Gôan-khí-thâu Siōng-tè chhòng-chō thiⁿ kap tōe.</p>
<p class=bodytextZHMINNAN id="2"> 2. Tōe sī khang-khang hūn-tūn; chhim-ian ê bīn-chiūⁿ o͘-àm; Siōng-tè ê     Sîn ūn-tōng tī chúi-bīn.</p>
<p class=bodytextZHMINNAN id="3"> 3. Siōng-tè kóng, Tio̍h ū kng, chiū ū kng.</p>
<p class=bodytextZHMINNAN id="4"> 4. Siōng-tè khòaⁿ kng, sī hó; Siōng-tè chiong kng àm pun-khui.</p>
<p class=bodytextZHMINNAN id="5"> 5. Siōng-tè kiò hit ê kng chòe Ji̍t, kiò àm chòe Mî. Ū ê-hng ū chá-khí,     sī thâu chi̍t-ji̍t.</p>
<p class=bodytextZHMINNAN id="6"> 6. Siōng-tè kóng, Chiah ê chúi ê tiong-kan tio̍h ū kiong-chhong, chiong     chúi kap chúi pun-khui.</p>
<p class=bodytextZHMINNAN id="7"> 7. Siōng-tè chiū chō kiong-chhong, lâi hun-khui kiong-chhong-ē ê chúi     kap kiong-chhong-téng ê chúi; chiū ū án-ni.</p>
<p class=bodytextZHMINNAN id="8"> 8. Siōng-tè kiò kiong-chhong chòe Thiⁿ. Ū ê-hng ū chá-khí, sī tē-jī ji̍t.</p>
<p class=bodytextZHMINNAN id="9"> 9. Siōng-tè kóng, Thiⁿ-ē chiah ê chúi tio̍h chū-chi̍p kàu chi̍t só͘-chāi,     ta-tōe tio̍h chhut-hiān; chiū ū án-ni.</p>
<p class=bodytextZHMINNAN id="10">10. Siōng-tè kiò ta-tōe chòe Tōe; kiò chū-chi̍p ê chúi chòe Hái; Siōng-tè     khòaⁿ-i sī hó.</p>
<p class=bodytextZHMINNAN id="11">11. Siōng-tè kóng, Tōe tio̍h hoat-chháu, í-ki̍p kiat-chí ê chhài-soe, kap     chiàu-lūi siⁿ ké-chí ê chhiū, hit lāi-bīn ū i ê chí, tī tōe-chiūⁿ;     chiū ū án-ni.</p>
<p class=bodytextZHMINNAN id="12">12. Tōe chiū hoat-chháu, kap chiàu-lūi kiat-chí ê chhài-soe, kap     chiàu-lūi siⁿ ké-chí ê chhiū, lāi-bīn ū i ê chí; Siōng-tè khòaⁿ-i sī hó.</p>
<p class=bodytextZHMINNAN id="13">13. Ū ê-hng ū chá-khí, sī tē-saⁿ ji̍t.</p>
<p class=bodytextZHMINNAN id="14">14. Siōng-tè kóng, Thiⁿ-ni̍h ê kiong-chhong tio̍h ū hoat-kng ê thé, lâi     hun-piat ji̍t-mî; iā thang chòe tiāu-thâu, sù-kùi, ji̍t, nî;</p>
<p class=bodytextZHMINNAN id="15">15. ia̍h hō͘ in chòe kng-thé tī thiⁿ ê kiong-chhong, chiò-kng tī     tōe-chiūⁿ; chiū ū án-ni.</p>
<p class=bodytextZHMINNAN id="16">16. Siōng-tè chiū chō tōa ê kng-thé nn̄g-ê; tōa ê kng-thé lâi kóan     ji̍t-sî, sòe ê kng-thé lâi kóan mî-sî; iā chō chhiⁿ-sîn.</p>
<p class=bodytextZHMINNAN id="17">17. Siōng-tè hē in tī thiⁿ-ni̍h ê kiong-chhong, hō͘ in chiò kng tī tōe-ni̍h;</p>
<p class=bodytextZHMINNAN id="18">18. iā beh kóan ū ji̍t mî, hun-piat kng àm. Siōng-tè khòaⁿ-i sī hó.</p>
<p class=bodytextZHMINNAN id="19">19. Ū ê-hng ū chá-khí, sī tē-sì ji̍t.</p>
<p class=bodytextZHMINNAN id="20">20. Siōng-tè kóng, Chúi tio̍h siⁿ-thòaⁿ chōe-chōe ū o̍ah-miā ê tōng-bu̍t;     chiáu pe tī tōe ê téng-bīn, thiⁿ-ni̍h ê kiong-chhong.</p>
<p class=bodytextZHMINNAN id="21">21. Siōng-tè chiū chhòng-chō hái-ni̍h ê tōa-hî, í-ki̍p chúi só͘ siⁿ     chōe-chōe ū o̍ah-miā ê tōng-bu̍t, kok chiàu i ê lūi, koh chhòng-chō     ta̍k-iūⁿ ê pe-chiáu, chiàu i ê lūi; Siōng-tè khòaⁿ-i sī hó.</p>
<p class=bodytextZHMINNAN id="22">22. Siōng-tè sù-hok in, kóng, Tio̍h siⁿ-thòaⁿ ke-thiⁿ chin-chōe,     chhiong-móa tī hái-ni̍h ê chúi, iā hō͘ chiáu-chiah siⁿ-thòaⁿ     chōe-chōe tī tōe-ni̍h.</p>
<p class=bodytextZHMINNAN id="23">23. Ū ê-hng ū chá-khí, sī tē-gō͘ ji̍t.</p>
<p class=bodytextZHMINNAN id="24">24. Siōng-tè kóng, Tōe tio̍h siⁿ ū o̍ah-miā ê tōng-bu̍t, chiàu i ê lūi,     cheng-siⁿ, thâng-thōa, tōe-chiūⁿ ê cháu-siù, chiàu i ê lūi; chiū ū     án-ni.</p>
<p class=bodytextZHMINNAN id="25">25. Siōng-tè chiū chō tōe-chiūⁿ ê cháu-siù chiàu i ê lūi, cheng-siⁿ     chiàu i ê lūi, tōe-chiūⁿ it-chhè ê thâng-thōa chiàu i ê lūi;     Siōng-tè khòaⁿ-i sī hó.</p>
<p class=bodytextZHMINNAN id="26">26. Siōng-tè kóng, Lán tio̍h chō lâng chhin-chhiūⁿ lán ê siōng, chiàu lán     ê khóan; hō͘ in kóan-lí hái-ni̍h ê hî, thiⁿ-ni̍h ê chiáu, kap     cheng-siⁿ, kap chôan-tōe, í-ki̍p tōe-chiūⁿ teh sô ê thâng-thōa.</p>
<p class=bodytextZHMINNAN id="27">27. Siōng-tè chiū chhòng-chō lâng chhin-chhiūⁿ I ka-kī ê siōng, chiàu     Siōng-tè ê siōng chhòng-chō i; chhòng-chō in lâm-ê lú-ê.</p>
<p class=bodytextZHMINNAN id="28">28. Siōng-tè sù-hok in; Siōng-tè koh tùi in kóng, Tio̍h siⁿ-thòaⁿ     chin-chōe, chhiong-móa tī tōe-chiūⁿ, lâi khah-iâⁿ i; iā tio̍h tī-lí     hái-ni̍h ê hî, thiⁿ-ni̍h ê chiáu, kap tōe-chiūⁿ it-chhè só͘ tín-tāng ê     o̍ah-mi̍h.</p>
<p class=bodytextZHMINNAN id="29">29. Siōng-tè kóng, Góa ū hō͘ lín piàn tōe-chiūⁿ it-chhè kiat-chí ê     chhài-soe, koh it-chhè ê chhiū, kî-tiong ū kiat-chí ê chhiū ê     ké-chí; lóng hō͘ lín chòe chia̍h-mi̍h.</p>
<p class=bodytextZHMINNAN id="30">30. Lūn-kàu tōe-chiūⁿ it-chhè ê cháu-siù, thiⁿ-tiong it-chhè ê chiáu,     kap tōe-chiūⁿ it-chhè ōe tín-tāng ū o̍ah-miā ê mi̍h, Góa chiong     it-chhè chhiⁿ-chháu hō͘ in chòe chia̍h-mi̍h; chiū ū án-ni.</p>
<p class=bodytextZHMINNAN id="31">31. Siōng-tè khòaⁿ I it-chhè só͘ chō-ê, khòaⁿ ah, chin-hó. Ū ê-hng ū     chá-khí, sī tē-la̍k ji̍t.</p>

</body>
</html>