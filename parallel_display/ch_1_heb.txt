<!DOCTYPE html>
<html dir="rtl"lang="”HE”"><head>
<meta http-equiv="content-type" content="text/html; charset=utf-8">
<title> בראשית :  א ( עברית )  </title>
<meta charset="utf-8">
</head>
<body class="HE">
<p style="text-align:right" class="bodytextHE" id="1">א  בראשית ברא אלהים את השמים ואת הארץ </p>
<p class="bodytextHE" id="2">ב והארץ היתה תהו ובהו וחשך על פני תהום ורוח אלהים מרחפת על פני המים </p>
<p class="bodytextHE" id="3">ג ויאמר אלהים יהי אור ויהי אור </p>
<p class="bodytextHE" id="4">ד וירא אלהים את האור כי טוב ויבדל אלהים בין האור ובין החשך </p>
<p class="bodytextHE" id="5">ה ויקרא אלהים לאור יום ולחשך קרא לילה ויהי ערב ויהי בקר יום אחד</p>
<p class="bodytextHE" id="6">ו ויאמר אלהים יהי רקיע בתוך המים ויהי מבדיל בין מים למים </p>
<p class="bodytextHE" id="7">ז ויעש אלהים את הרקיע ויבדל בין המים אשר מתחת לרקיע ובין המים אשר מעל לרקיע ויהי כן </p>
<p class="bodytextHE" id="8">ח ויקרא אלהים לרקיע שמים ויהי ערב ויהי בקר יום שני</p>
<p class="bodytextHE" id="9">ט ויאמר אלהים יקוו המים מתחת השמים אל מקום אחד ותראה היבשה ויהי כן </p>
<p class="bodytextHE" id="10">י ויקרא אלהים ליבשה ארץ ולמקוה המים קרא ימים וירא אלהים כי טוב </p>
<p class="bodytextHE" id="11">יא ויאמר אלהים תדשא הארץ דשא עשב מזריע זרע עץ פרי עשה פרי למינו אשר זרעו בו על הארץ ויהי כן </p>
<p class="bodytextHE" id="12">יב ותוצא הארץ דשא עשב מזריע זרע למינהו ועץ עשה פרי אשר זרעו בו למינהו וירא אלהים כי טוב </p>
<p class="bodytextHE" id="13">יג ויהי ערב ויהי בקר יום שלישי</p>
<p class="bodytextHE" id="14">יד ויאמר אלהים יהי מארת ברקיע השמים להבדיל בין היום ובין הלילה והיו לאתת ולמועדים ולימים ושנים </p>
<p class="bodytextHE" id="15">טו והיו למאורת ברקיע השמים להאיר על הארץ ויהי כן </p>
<p class="bodytextHE" id="16">טז ויעש אלהים את שני המארת הגדלים את המאור הגדל לממשלת היום ואת המאור הקטן לממשלת הלילה ואת הכוכבים </p>
<p class="bodytextHE" id="17">יז ויתן אתם אלהים ברקיע השמים להאיר על הארץ </p>
<p class="bodytextHE" id="18">יח ולמשל ביום ובלילה ולהבדיל בין האור ובין החשך וירא אלהים כי טוב </p>
<p class="bodytextHE" id="19">יט ויהי ערב ויהי בקר יום רביעי</p>
<p class="bodytextHE" id="20">כ ויאמר אלהים ישרצו המים שרץ נפש חיה ועוף יעופף על הארץ על פני רקיע השמים</p>
<p class="bodytextHE" id="21">כא ויברא אלהים את התנינם הגדלים ואת כל נפש החיה הרמשת אשר שרצו המים למינהם ואת כל עוף כנף למינהו וירא אלהים כי טוב </p>
<p class="bodytextHE" id="22">כב ויברך אתם אלהים לאמר פרו ורבו ומלאו את המים בימים והעוף ירב בארץ </p>
<p class="bodytextHE" id="23">כג ויהי ערב ויהי בקר יום חמישי</p>
<p class="bodytextHE" id="24">כד ויאמר אלהים תוצא הארץ נפש חיה למינה בהמה ורמש וחיתו ארץ למינה ויהי כן </p>
<p class="bodytextHE" id="25">כה ויעש אלהים את חית הארץ למינה ואת הבהמה למינה ואת כל רמש האדמה למינהו וירא אלהים כי טוב </p>
<p class="bodytextHE" id="26">כו ויאמר אלהים נעשה אדם בצלמנו כדמותנו וירדו בדגת הים ובעוף השמים ובבהמה ובכל הארץ ובכל הרמש הרמש על הארץ </p>
<p class="bodytextHE" id="27">כז ויברא אלהים את האדם בצלמו בצלם אלהים ברא אתו זכר ונקבה ברא אתם </p>
<p class="bodytextHE" id="28">כח ויברך אתם אלהים ויאמר להם אלהים פרו ורבו ומלאו את הארץ וכבשה ורדו בדגת הים ובעוף השמים ובכל חיה הרמשת על הארץ </p>
<p class="bodytextHE" id="29">כט ויאמר אלהים הנה נתתי לכם את כל עשב זרע זרע אשר על פני כל הארץ ואת כל העץ אשר בו פרי עץ זרע זרע לכם יהיה לאכלה </p>
<p class="bodytextHE" id="30">ל ולכל חית הארץ ולכל עוף השמים ולכל רומש על הארץ אשר בו נפש חיה את כל ירק עשב לאכלה ויהי כן </p>
<p class="bodytextHE" id="31">לא וירא אלהים את כל אשר עשה והנה טוב מאד ויהי ערב ויהי בקר יום הששי</p>
<p class="bodytextHE" id="">
</p></body></html>